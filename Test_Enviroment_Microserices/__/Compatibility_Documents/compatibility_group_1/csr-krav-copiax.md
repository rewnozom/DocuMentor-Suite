![](_page_0_Picture_0.jpeg)

# Copiax CSR-krav på leverantörer

Eftersom Copiax inte har någon egen produktion så är det viktigt för oss att våra leverantörer tar ett ansvar för hur produktionen sker inom områden som mänskliga rättigheter, arbetsrätt, miljö och bekämpning av korruption, samt att man följer respektive lands lagar och förordningar.

Copiax CSR-krav (Corporate Social Responsibility) utgår från FN:s Global Compact (UNGC) och tillämpar dess grundläggande 10 principer inom områdena mänskliga rättigheter, arbetsrätt, miljö och bekämpning av korruption.

## **Tillämpning**

Copiax förväntar sig att kraven följs, men förstår att vissa omställningar kräver tid. Dock förväntas en strävan efter förbättring. Copiax strävar efter långsiktiga relationer med gemensam utveckling. Vi tror på en aktiv dialog och samarbete med leverantörer för att komma överens om realistiska handlingsplaner vid varje enskilt fall av avvikelse, utan att göra avkall på våra långsiktiga mål.

## **Mänskliga rättigheter**

Principerna om mänskliga rättigheter i FN:s Global Compact har sitt ursprung i den allmänna förklaringen om de mänskliga rättigheterna (UDHR) från 1948.

#### **Princip 1: Företag ska stödja och respektera internationella mänskliga rättigheter inom sfären för företagens inflytande.**

Leverantören har ett ansvar för de mänskliga rättigheter såväl på arbetsplatsen som mer allmänt där företaget har inflytande. Speciellt leverantörer med verksamhet utanför sitt ursprungsland kan ha möjlighet att främja och stödja mänskliga rättigheter i länder där efterlevnaden av människorättsfrågor inte är tillfredsställande.

#### **Princip 2: Företag ska försäkra att de inte är inblandade i kränkningar av mänskliga rättigheter.**

Copiax leverantörer skall försäkra att de inte på något sätt är inblandade i kränkningar av mänskliga rättigheter. Med inblandning avses dels så kallad direkt inblandning vilket sker när ett företag medvetet är direkt inblandat i kränkningar av mänskliga rättigheter, och dels befrämjande inblandning vilket innebär att ett företag direkt gynnas av någon annans kränkning av mänskliga rättigheter, samt även tyst inblandning vilket sker när ett företag underlåter att ställa frågan om systematiska kränkningar av mänskliga rättigheter i sin samverkan med berörda myndigheter. Leverantören skall även garantera en säker och hälsosam arbetsplats där produktion eller arbete sker, enligt ILO:s riktlinjer för arbetsmiljö (ILO-OSH-200).

# **Arbetsrätt**

Principerna om arbetsrätt i FN:s Global Compact kommer från ILO:s deklaration om grundläggande principer och rättigheter i arbetslivet från 1998.

![](_page_1_Picture_0.jpeg)

#### **Princip 3: Företag ska upprätthålla föreningsfrihet och erkänna rätten till kollektiva förhandlingar.**

Leverantören skall erkänna och respektera de anställdas föreningsrätt, och rätt att organisera sig och förhandla kollektivt, enligt lagstiftningen i de länder där de är anställda och enligt ILO:s konventioner angående föreningsfrihet och skydd för organisationsrätten (C 87, 1948) och angående tillämpningen av principerna för organisationsrätten och den kollektiva förhandlingsrätten (C 98-1949).

#### **Princip 4: Företag ska eliminera alla former av tvångsarbete.**

Copiax leverantörer skall förbjuda all användning av tvångsarbete, slavarbete eller kontraktsarbete eller ofrivilligt fängelsearbete. Allt arbete ska vara frivilligt, och arbetstagarna ska ha rätt att sluta arbetet med rimligt varsel. Leverantörerna ska minst uppfylla alla lagar och förordningar rörande löner och arbetstider, inklusive dem som gäller minimilöner, övertidslöner, ackordssatser och andra inslag av ersättning, och tillhandahålla rättsligt påbjudna förmåner enligt ILO:s konventioner angående tvångs eller obligatoriskt arbete (C 29-1930) och angående avskaffande av tvångsarbete (C 105-1957).

#### **Princip 5: Företag ska avskaffa barnarbete.**

Copiax leverantörer skall bekämpa alla former av barnarbete enligt FN:s barnkonvention, ILO:s konvention om minimiålder för tillträde till arbete (C 138-1973) samt ILO:s konvention om förbud mot och omedelbara åtgärder för att avskaffa de värsta formerna av barnarbete (C 182-1999). Copiax förväntar sig dessutom att företagets leverantörer skyddar alla unga arbetstagare mot att utföra arbete som kan vara skadligt för dem eller hindra deras utbildning.

#### **Princip 6: Företag ska avskaffa diskriminering vad gäller rekrytering och arbetsuppgifter.**

Copiax leverantörer får inte utöva någon form av diskriminering i sin rekryterings- och anställningspraxis på grund av ras, hudfärg, religion, kön, sexuell läggning, ålder, fysisk förmåga, hälsotillstånd, politisk uppfattning, nationalitet, socialt eller etniskt ursprung, medlemskap i fackförening eller civilstånd. Alla ska behandlas med samma respekt och ha en arbetsplats som är fri från trakasserier. Leverantörerna skall också motarbeta diskriminering när det gäller tillgång till utbildning, befordran och belöningar enligt ILO:s diskrimineringskonventioner (konventionen angående diskriminering i fråga om anställning och yrkesutövning, C 111-1958) och om lika lön (konventionen angående lika lön för män och kvinnor för arbete av lika värde, C 100-1951).

## **Miljö**

Principerna beträffande miljö i FN:s Global Compact grundar sig på Riodeklarationen och Agenda 21.

#### **Princip 7: Företag ska stödja förebyggande åtgärder för att motverka miljöproblem.**

Copiax förväntar sig att leverantörerna bedriver verksamhet på ett ansvarsfullt sätt vad gäller miljörisker och miljöpåverkan genom att tillämpa förebyggande åtgärder som säkerställer att miljöskador kan undvikas. Copiax leverantörer skall se till att produkter som säljs till Copiax, när de så omfattas uppfyller EU's WEEE och RoHS direktiv samt att kemikalier hanteras och uppfyller kraven i EU´s REACH förordning. Leverantörerna förväntas ta itu med miljöutmaningar som skadlig påverkan på ekosystemen, utsläpp av växthusgaser,

![](_page_2_Picture_0.jpeg)

markförstörelse samt effekterna av användning och bortskaffande av kemikalier, avfallshantering och utarmning av icke-förnybara resurser.

#### **Princip 8: Företag ska ta initiativ för att stärka ett större miljömedvetande.**

Copiax leverantörer skall arbeta systematiskt med miljöfrågor genom att sätta upp mål, handlingsplaner och göra uppföljningar samt följa lagar, föreskrifter och tillstånd.

#### **Princip 9: Företag ska uppmuntra utvecklandet av miljövänlig teknik.**

Copiax förväntar sig att leverantörerna väljer miljövänlig teknik som stöder en långsiktigt hållbar utveckling. Copiax förväntar sig också ökad användning av teknik som minskar utsläpp med skadlig påverkan samt annan negativ miljöpåverkan vid dess produktion av varor och tjänster.

## **Mutor och korruption**

Principen om mutor och korruption i FN:s Global Compact bygger på Förenta Nationernas konvention mot korruption.

#### **Princip 10: Företag ska arbeta mot alla former av korruption, inklusive utpressning och mutor.**

Copiax leverantörer skall upprätthålla en hög etisk standard, framförallt enligt dessa CSRkrav för leverantörer samt enligt god affärssed. Gällande lagar andra rättsliga bestämmelser och avtal ska följas. Leverantörerna får inte lämna eller ta emot otillbörliga förmåner eller förmåner som kan anses som en oacceptabel belöning för att erhålla, bibehålla eller styra affärer eller för att försäkra sig om andra otillbörliga förmåner i deras affärsförhållanden med Copiax. Sådana förbjudna förmåner (mutor m.m.) kan exempelvis utgöras av kontanter, varor, nöjesresor eller tjänster av andra slag.

## **Uppföljning och underskrift**

Undertecknad accepterar och ställer sig bakom ovanstående CSR-krav och de tio principerna i FN:s initiativ Global Compact samt åtar sig att till Copiax rapportera varje form av avvikelse ifrån dessa krav som man har kännedom om.

Företag Ort/Datum

Underskrift Namnförtydligande